<!DOCTYPE html>
<html lang="ru">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Брацкая магіла</title>
    <link rel="stylesheet" href="../style.css">
    <link href="https://fonts.googleapis.com/css2?family=Montserrat:wght@400;600;700&display=swap" rel="stylesheet">

</head>
<body>
    

    <div class="project">
        <div class="container">
            <h1 class="project-header">Брацкая магіла г.п. Парычы</h1>
                <div class="project-img">
                <img src="/[rework]/img/points/10.jpg" alt="point1">
                </div>
                    <div class="project-diskr">
                    <p> У пачатку жніўня 1941 г. вёску акупіравалі нямецка-фашысцкія захопнікі. Старастай быў прызначаны вконваючы абавязкі старшыні калгаса Міхаіл Ліпскі. Восенню 1941 г. немцы прымусілі жыхароў в. Печышчы вывозіць лес да чыгункі Калінкавічы-Жлобін, адкуль яго перапраўлялі ў Германію.

                        Калгас у вёсцы існаваў да лютага 1942 г., да масавага растрэла габрэйскага насельніцтва 10 лютага, калі загінула звыш 100 чалавек.
                        
                        У снежні 1942 г. немцы стварылі ў вёсцы паліцыю. Аднак жадаючых уступіць у паліцыю не было, таму спачатку стварылі самаабарону, якую пазней ператварылі ў паліцыю. Актыўнасцю яна не вызначалася, з партызанамі і падполлем барацьбы не вяла. У красавіку 1943 г. быў створаны Парычскі партызанскі атрад імя Кірава, і пад уздзеяннем агітацыі партызан паліцыя развалілася.
                        
                        10 лістапада 1943 г. пачалася Гомельска-Рэчыцкая наступальная аперацыя. Прыкладна на зыходзе 25 ці 26-га лістапада часткі 37-й гвардзейскай дывізіі ўступілі ў Печышчы, таму што ў гэтыя дні былі вызвалены п. Мольча і в. Вялікі Бор, якія знаходзяцца на поўначы ад Печышч. На прыканцы лістапада савецкія войскі выйшлі на паўночны захад ад Парыч, пакінуўшы ў тылу вялікую групіроўку ворага ў раёне Азарычы-Калінкавічы-Мозыр. Стварыўся так званы “Парыцкі выступ”. Далейшае наступленне на Бабруйск было спынена. Неабходна было ліквідаваць варожую групіроўку ў тылу. Большасць войск 65-й арміі камандаванне сцягнула на Калінкавіцкім напрамку, у выніку чаго правы фланг арміі, гэта значыць “Парыцкі выступ”, аказаўся значна аслабленым. Гэта і было выкарыстана нямецкім камандаваннем, якое сцягнула супраць савецкіх войск часткі 4-й, 12-ю танкавыя дывізіі, 134-ю, 253-ю, 292-ю пяхотныя дывізіі, іншыя часткі. 18-19 снежня з Афрыкі была дастаўлена 16-я танкавая дывізія, машыны якой не паспелі перафарбаваць і яны былі жоўтымі, колеру пустэльні.
                        
                        Здавалася, што в. Печышчы знаходзяца ў глыбокім тылу савецкіх войск, і ім нічога не пагражае. Аднак 20 снежня 1943 г. нямецкія войскі, карыстаючыся колькаснай перавагай сіл, з боку Парыч, Азарыч і чыгуначнага маста ля Шацілак, нанеслі раптоўныя ўдары па савецкім войскам, якія знаходзіліся ў “Парыцкім выступе”. Спешна пераброшаныя з-пад Калінкавіч 44-я гвардзейская і 172-я стралковая, з рэзерва фронта 73-я стралковая дывізіі не паспелі заняць устойлівай абароны і адыходзілі пад ударамі нямецкіх танкаў і пяхоты.
                        
                        23 снежня немцы зноў уварваліся ў Печышчы. Разрозненыя часткі 73-й стралковай дывізіі адыходзілі за р. Жардзянку. Баі ў Печышчах працягваліся і 24 снежня – выходзілі з акружэння групы байцоў і камандзіраў 37-й і 38-й гвардзейскіх стралковых дывізій, 115-й стралковай брыгады. У гэты час на лініі Жэрдзь-Шацілкі заняла абарону 44-я гвардзейская стралковая дывізія палкоўніка М.В. Каркішкі, якая сумесна з артылерыстамі 4-га артылерыйскага корпусу прарыва генерал-маёра М.В. Ігнатава спынілі ворага, знішчыўшы вялікую колькасць нямецкіх танкаў і пяхоты.
                        
                        Насельніцтва Печышч, якое жыло ва ўсходняй частцы вёскі, паспела іх пакінуць з савецкімі войскамі і зімавала ў лясах ля вёсак Хутар і Яланы. Тыя ж, хто застаўся, бадзяліся па суседніх вёсках ля лініі фронта. Многія папалі ў Азарыцкія лагеры смерці.
                        
                        У канцы снежня абарону на р. Жардзянцы, змяніўшы 44-ю дывізію, заняла 170-я Рэчыцкая стралковая дывізія палкоўніка С.Р. Цыплёнкава, якая ўваходзіла ў састаў 48-й арміі. Часткі дывізій, якія праводзілі разведку, неаднаразова турбавалі засеўшых у Печышчах немцаў з 613-га палка.
                        
                        У студзені 1944 года на пазіцыі на р. Жардзянку была перакінута 194-я Рэчыцкая стралковая дывізія палкоўніка П.П. Апякіна. Перад её была пастаўлена задача ва ўзаемедзеянні са 102-й Дальневасточнай стралковай дывізіяй генерал-маёра А.М. Андрэева прарваць варожую абарону на ўчастку Печышчы-Медведаў і весці наступленне ў кірунку вёскі Язвін. 16 студзеня пасля 35-хвіліннай падрыхтоўкі 470-ы і 954-ы стралковыя палкі 194-й дывізіі пайшлі ў атаку, аднак, страціўшы значную частку сіл пад шквальным агнём гітлераўцаў, залеглі. Выведзены ў бой 616-ы стралковы полк таксама залёг, не дасягнуўшы заданага рубяжу. З вялікімі стратамі 194-я і 102-я дывізіі павольна рухаліся наперад.
                    </p>
                    </div>
                    <a href="../index.html" class="projec-btn-back">← ВЕРНУТЬСЯ НА ГЛАВНУЮ</a>
        </div>  
    </div>
</body>
</html>